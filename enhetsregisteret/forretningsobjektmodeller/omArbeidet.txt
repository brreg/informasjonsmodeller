Om arbeidet med forretningsobjektmodeller i Enhetsregisteret

Status i arbeidet
Brønnøysundregistrenes (BR) prosjekt som jobber med å utvikle nytt saksbehandlingssystem (BRsys) er nå i oppstarten med Enhetsregisteret og Foretaksregisteret. Det er viktig å så tidlig som mulig få oversikt over informasjonen som finnes i registrene og brukes i etatens saksbehandling. I arbeidet brukes BRs rammeverk for begrepsbeskrivelser og informasjonsmodellering. Begrepsarbeidet og arbeidet med utarbeide forretningsobjektmodeller er godt i gang og prosjektet har et sett med utkast til visninger som nå blir publisert. Det er viktig å være klar over at dette er modeller som er under arbeid og at det vil kunne komme større og mindre endringer. 

Begrep
Nedenfor vises begreper som er sentrale innenfor Enhetsregisteret og Foretaksregisteret. Vi gjør oppmerksom på at begreper som ikke har status "godkjent", er under arbeid og kan bli endret.  Begreper som har status godkjent, er også publisert i Felles begrepskatalog, som er en del av Felles Datakatalog. 

I prosessen som BR nå er inne blir det også gjort et stort arbeid med å identifisere og beskrive begreper. Det er derfor viktig også å være klar over at dette etterhvert kan medføre endringer i begreper og terminologi. 

Hva er en forretningsobjektmodell
En forretningsobjektmodell er en konseptuell modell som beskriver de viktigste informasjonselementene innenfor et forretningsområde eller forretningsdomene. Forretningsobjektmodeller er et nyttig hjelpemiddel for å etablere en felles faglig forståelse av et forretningsområde. De lages ut fra et forretningsmessig perspektiv, uten fokus på IKT eller hvordan data for eksempel skal lagres. Forretningsobjektmodeller utarbeides ved bruk av UML klassediagram. Forretningsobjektene framstilles som klasser stereotypet “Forretningsobjekt”. Rettede assosiasjoner benyttes til å beskrive de forretningsmessige relasjonene mellom dem. Relasjonene navngis med verb eller verbfraser, og leses i pilens retning. Arv kan også brukes. Modellen modelleres og leses fra venstre til høyre.

Et forretningsobjekt representerer en informasjonsenhet som er relevant eller viktig innenfor et forretningsområde. Forretningsobjekter kan ha ulik størrelse og oppløsning. Eksempler på forretningsobjekter kan være “person”, “virksomhet”, “adresse”, “støtteordning”, eller mer detaljert “organisasjonsnummer”. Forretningsobjekter har relasjoner til hverandre og disse beskriver forretningsmessige sammenhenger. For eksempel kan man gjennom relasjoner beskrive at en person har en adresse eller kan inneha rolle som kontaktperson for en virksomhet. Relasjonene uttrykkes som rettede assosiasjoner der vi navngir assosiasjonen eller ved bruk av arv.

Siden denne type modeller er ment å skape felles faglig forståelse over et fagområde vil de være på et noe overordnet nivå. Det vil derfor være en del forretningsregler som ikke kommer til uttrykk i modellene. For Enhetsregisteret vil dette blant annet være regler for hvilke egenskaper ulike organisasjonsformer kan ha. For eksempel vil organisasjonsformen avgjøre hvilke roller en virksomhet kan ha, som at rollen innehaver kun kan registreres for organisasjonsformen enkeltpersonforetak.   

Det er viktig å være klar over at forretningsobjektmodellene alene ikke må brukes som grunnlag for utvikling. Det må heller ikke gjøres endringer på eksisterende systemer på bakgrunn av disse modellene. Modellene beskriver ikke dagens systemer.  

Hvem er forretningsobjektmodellene for?
Forretningsobjektmodeller er konseptuelle modeller ment for fagpersoner, jurister og andre på fagsiden. Denne type modeller brukes for å gi en oversikt over et fagområde og viser hvordan sentrale begreper forholder seg til hverandre i en gitt kontekst. Forretningsobjektmodeller er altså ikke datamodeller som er ment brukt til utvikling.

Forholdet mellom Enhetsregisteret og Foretaksregisteret
Foretaksregisteret er et register over næringsdrivende norske og utenlandske foretak i Norge, og er et tilknyttet register til Enhetsregisteret. Foretaksregisteret inneholder mer utdypende informasjon om virksomhetene som f.eks. aksjekapital, vedtekter og ansvarsforhold.

Selv om regelverk, kontrollnivå, registreringsplikt- og rett er forskjellig i Enhetsregisteret og Foretaksregisteret, har de to registrene mange likheter ved at de begge inneholder informasjon om virksomheter.

Hva er omfanget av innholdet i modellene?
Omfanget for forretningsobjektmodellene som nå publiseres er i hovedsak informasjonen som inngår i Enhetsregisteret. I tillegg vil det forekomme informasjonselementer som ikke inngår i selve registeret, men som enten inngår i dokumentasjon ol. som brukes ved saksbehandling eller på annen måte er viktig for å forestå Enhetsregisteret som forretningsområde.

Se for øvrig beskrivelsen av de enkelte visningene.
